\section{Bioaktiiviset pinnoitteet}

Yksi keino lisätä aivoelektrodien pitkän ajan suorituskykyä on muokata aivojen reaktiota implanttiin erilaisilla bioaktiivisilla pinnoitteilla. Pinnoitteiden tarkoituksena voi olla lisätä tai vähentää neuronien ja/tai astrosyyttien kasvua ja tarttumista, vähentää tulehdusreaktiota, tai edellisten yhdistelmä. Monia yksittäisiä aktiivisia aineita on tutkittu, muun muassa dekstraania, hyaluronihappoa ja deksametasonia \cite{Grand} sekä erilaisia hydrogeelejä. Lisäksi implantteja on pinnoitettu teflonilla ja muilla tarttumista estävillä polymeereilla. \cite{Polikov}

\subsection{Tulehduslääkkeet}

Tulehduslääkkeiden tarkoitus on hillitä implantoinnin aikaansaamaa tulehdusreaktiota ja immuunivastetta. Grand ryhmineen tutki mm. deksametasonipinnoitteen vaikutusta neuronien kuolleisuuteen, ja tuloksena oli että tämän synteettisen kortikosteroidin läsnäolo vähensi neuronikatoa implantin välittömästä läheisyydestä. Tämä tarkoittaa sitä, että lyhyellä aikavälillä signaalin laatu oli parempi, mutta pidemmällä aikavälillä deksametasonin ei havaittu vaikuttavan arpikudoksen muodostumiseen eikä siten parantavan pidempiaikaista suorituskykyä. \cite{Grand} Tämän syynä saattaa olla yksinkertaisesti lääkeaineen kuluminen pinnalta pois (ks. kappale \ref{Mikrofluidistiikka}).

\subsection{Kiinnittymistä estävät pinnat}

Grandin tutkimusryhmä tutki myös dekstraanipinnoitetta. Dekstraani on polysakkaridi, jota käytetään yleisesti verenohentajana, ja pinnalle sidottuna se ehkäisee jossain määrin solujen, mukaanlukien astrosyyttien, kiinnittymistä ja leviämistä ja saattaa siten vaikuttaa arpikudoksen muodostumiseen.

Lun ryhmä puolestaan kehitti poly(vinyl alcohol)/poly(acrylic acid) -hydrogeelin, joka ehkäisi tehokkaasti proteiinien adsorptiota (jopa 85\%) ja sitä kautta todennetusti vähensi jonkin verran arpikudoksen muodostumista. \cite{Lu}

\subsection{Bioyhteensopivuutta lisäävät pinnat}

Joitakin soluväliainetta simuloivia pintoja on kokeiltu aivoelektrodeissa. Hyaluronihappoa esiintyy runsaasti aivojen soluväliaineessa ja se myös osallistuu paranemisprosessiin. On osoitettu, että sen injektoiminen vaurioituneelle alueelle vähentää arpikudoksen muodostumista, mutta Grandin kokeessa sillä pinnoitetun elektrodin ympärille syntyi vain marginaalisesti vähemmän arpikudosta kuin pinnoitetun referenssielektrodin ympärille. \cite{Grand}

Jotkin pinnoitteet myös lisäävät neuronitiheyttä implantin läheisyydessä ja siten kasvattavat mitatun signaalin voimakkuutta, mutta nämäkin toimivat vain lyhyellä aikajänteellä. \cite{Polikov}

\subsection{Mikrofluidistiikka ja nanopartikkelit}
\label{Mikrofluidistiikka}
Monissa pinnoitteissa pidemmän ajan ongelmana on, että ne kuluvat ajan myötä pois ja siten niiden vaikutus lakkaa. Pysyvän implantin suorituskyky ei saisi kuitenkaan heiketä merkittävästi ajan myötä, joten pinnoitteiden vaikutusaikaa olisi syytä kasvattaa. Nanopartikkelit ja mikrofluidistiikka ovat mahdollisia ratkaisuja tähän ongelmaan.

Nanopartikkelit ovat tässä yhteydessä nanokoon hiukkasia, joiden sisälle vaikuttava aine on pakattu. Partikkelit puolestaan on vangittu matriksiin, joka hajoaa elimistössä hitaalla vakionopeudella vapauttaen partikkeleita tasaiseen tahtiin. Näin itse vaikuttavan aineen annostelua pystytään kontrolloimaan ja vaikutusaikaa pidentämään, vaikkakaan ei loputtomiin. Esimerkiksi A. Mercanzini ryhmineen on onnistunut tekemään pinnoitteen, jonka ominaisuudet vaikuttavat lupaavilta tässä suhteessa. \cite{Mercanzini}

Mikrofluidistiikka puolestaan tarkoittaa yleensä piipohjaista nesteenkäsittelyä. Mikrokoon kanavissa hallitseviksi ilmiöiksi nousevat pintajännitys ja diffuusio painovoiman ja massan hitauden sijaan, mikä tuo uusia ulottuvuuksia nesteen käsittelyyn. Esimerkiksi mustesuihkutulostimet ovat hyvä esimerkki mikrofluidistiikan arkisovelluksista.

Valmistusteknologian kehittymisen myötä nykyään on täysin mahdollista lisätä piipohjaiseen elektrodiin kanava, jota pitkin lääkeainetta voidaan annostella mikropumpulla hallitusti suoraan mittauspaikan läheisyyteen. Mm. Wadhwan ryhmä teki hieman tämän suuntaisen kokeen, tosin erillisellä annostelijalla, ja tulokset olivat positiivisia. \cite{Wadhwa}