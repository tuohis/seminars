\section{Johdanto}

Robottien ja muiden autonomisten toimilaitteiden ohjaaminen muuttuvassa ja monimutkaisessa
ympäristössä on haastava ongelma. Liikkuvien robottien sijaintia voidaan mitata
erilaisilla menetelmillä, kuten odometrialla sekä kiihtyvyys- ja etäisyysantureilla.
Muuttuvassa ympäristössä pelkän sijainnin tietäminen ei kuitenkaan riitä, vaan robotin
täytyy monesti havainnoida ympäristöään monipuolisemmin. Eräs ratkaisu tähän ongelmaan voi
olla näköaistin lisääminen robottiin.

Visual servo -termillä tarkoitetaan visuaalisen informaation käyttämistä toimilaitteiden
ohjaamiseen. Käsite on hyvin laaja ja sovellusalueita on lukuisia. Eräitä esimerkkejä
sovelluksista on robotin ohjaaminen kiinteän kameran tai robottiin kiinnitetyn kameran
avulla, erilaisten kohteiden kameraseuranta sekä manipulaattoreiden ohjaaminen konenäön
avulla. Kaikille visual servo -sovelluksille yhteistä on visuaalisen informaation
vastaanottaminen, sen käsitteleminen sekä toimilaitteiden ohjaaminen saatujen tietojen
perusteella.

Tässä työssä selvitetään, minkälaisilla menetelmillä visuaalista informaatiota voidaan
hyödyntää toimilaitteiden ohjaamisessa. Lisäksi esitellään yleisimmin käytössä olevat
algoritmit sekä eräitä sovellusalueita, joissa Visual servo -menetelmää voidaan hyödyntää.
